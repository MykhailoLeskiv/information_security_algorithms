Шум наближався. З-за рогу вилетіла пара коней, а за кіньми з'явився довгий німецький фургон. В передку сиділи музики й грали. На полудрабку стримів, як півень на сідалі, жидок Лейба, довгий та сухий, як комар, в рябенькому шлафроці та в чорному картузі. Чорна борода стриміла клином уперед: довгий, сухий ніс неначе націлився клювати в потилицю одного музику. З полудрабка теліпались довгі кінці пояска, пришитого ззаду до шлафрока на стані. За першим фургоном викотився з-за вугла другий. На обох фургонах було повнісінько дівчат та хлопців. Погоничі свистіли, ляскали батогами по конях; панські ситі та баскі коні басували.